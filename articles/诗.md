---
title: 诗·词·文
description: ~
date: 2021-03-27
---

* [跟熊逸一起读唐诗](https://book.douban.com/subject/34826393/)

* **大音希声**

### 苏轼

* 赤壁赋

```
壬戌之秋, 七月既望, 苏子与客泛舟游于赤壁之下.
清风徐来, 水波不兴. 举酒属客, 诵明月之诗, 歌窈窕之章.
少焉, 月出于东山之上, 徘徊于斗牛之间. 白露横江, 水光接天.
纵一苇之所如, 凌万顷之茫然.
浩浩乎如冯虚御风, 而不知其所止; 飘飘乎如遗世独立, 羽化而登仙.

于是饮酒乐甚, 扣舷而歌之. 歌曰:
"桂棹兮兰桨, 击空明兮溯流光. 渺渺兮予怀, 望美人兮天一方."
客有吹洞箫者, 倚歌而和之. 其声呜呜然, 如怨如慕, 如泣如诉,
余音袅袅, 不绝如缕. 舞幽壑之潜蛟, 泣孤舟之嫠妇.
苏子愀然, 正襟危坐而问客曰: "何为其然也?"
客曰: "月明星稀, 乌鹊南飞, 此非曹孟德之诗乎?
西望夏口, 东望武昌, 山川相缪, 郁乎苍苍, 此非孟德之困于周郎者乎?
方其破荆州, 下江陵, 顺流而东也, 舳舻千里, 旌旗蔽空,
酾酒临江, 横槊赋诗, 固一世之雄也, 而今安在哉?
况吾与子渔樵于江渚之上, 侣鱼虾而友麋鹿, 驾一叶之扁舟, 举匏樽以相属.
寄蜉蝣于天地, 渺沧海之一粟. 哀吾生之须臾, 羡长江之无穷.
挟飞仙以遨游, 抱明月而长终. 知不可乎骤得, 托遗响于悲风."
苏子曰: "客亦知夫水与月乎? 逝者如斯, 而未尝往也; 盈虚者如彼, 而卒莫消长也.
盖将自其变者而观之, 则天地曾不能以一瞬; 自其不变者而观之, 则物与我皆无尽也, 而又何羡乎!
且夫天地之间, 物各有主, 苟非吾之所有, 虽一毫而莫取.
惟江上之清风, 与山间之明月, 耳得之而为声, 目遇之而成色,
取之无禁, 用之不竭, 是造物者之无尽藏也, 而吾与子之所共适."
客喜而笑, 洗盏更酌. 肴核既尽, 杯盘狼籍. 相与枕藉乎舟中, 不知东方之既白.
```

* 兰亭集序 (王羲之)

```
永和九年, 岁在癸丑, 暮春之初, 会于会稽山阴之兰亭, 修禊事也.
群贤毕至, 少长咸集. 此地有崇山峻岭, 茂林修竹,
又有清流激湍, 映带左右, 引以为流觞曲水, 列坐其次.
虽无丝竹管弦之盛, 一觞一咏, 亦足以畅叙幽情.
是日也, 天朗气清, 惠风和畅.
仰观宇宙之大, 俯察品类之盛, 所以游目骋怀, 足以极视听之娱, 信可乐也.
夫人之相与, 俯仰一世. 或取诸怀抱, 悟言一室之内; 或因寄所托, 放浪形骸之外.
虽趣舍万殊, 静躁不同, 当其欣于所遇, 暂得于己, 快然自足, 不知老之将至;
及其所之既倦, 情随事迁, 感慨系之矣.
向之所欣, 俯仰之间, 已为陈迹, 犹不能不以之兴怀, 况修短随化, 终期于尽!
古人云: "死生亦大矣." 岂不痛哉!
每览昔人兴感之由, 若合一契, 未尝不临文嗟悼, 不能喻之于怀.
固知一死生为虚诞, 齐彭殇为妄作. 后之视今, 亦犹今之视昔, 悲夫!
故列叙时人, 录其所述, 虽世殊事异, 所以兴怀, 其致一也.
后之览者, 亦将有感于斯文.
```

### 登高
